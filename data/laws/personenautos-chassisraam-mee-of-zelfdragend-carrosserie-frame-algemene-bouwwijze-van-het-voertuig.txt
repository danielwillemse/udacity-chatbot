 Chassisraam, mee- of zelfdragend carrosserie, frame  Artikel 5.2.3  Actuele regelgeving     1.    De langs- en dwarsliggers en chassisversterkingsdelen van het chassisraam, dan wel de daarvoor in de plaats tredende delen van de mee- of zelfdragende carrosserie van personenauto’s mogen: geen breuken of scheuren vertonen, en niet zodanig zijn bevestigd, vervormd of door corrosie aangetast, dat de stijfheid en de sterkte van het chassisraam of van de mee- of zelfdragende carrosserie in gevaar worden gebracht. Indien sprake is van corrosie is het bepaalde in Aanvullende permanente eisen, hoofdstuk 1, titel 2, afdelingen 1, 2 en 3, van toepassing.     Wijze van keuren    Aanvullende permanente eisen    Toelichting       Wijze van keuren      Print   Visuele controle, terwijl de personenauto zich boven een inspectieput of op een hefinrichting bevindt.      Aanvullende permanente eisen      Print   Hoofdstuk 1 Voertuigeisen  Titel 2. Algemene bouwwijze van het voertuig  Afdeling 1. Voertuigen zonder een volledig dragend chassis  Artikel 4   In deze afdeling wordt verstaan onder: roestschade: door corrosie over de gehele dikte verdwenen materiaal.  Roestschade wordt per onderdeel, per bevestiging van een onderdeel of per sectie van de bodemplaat uitgedrukt in de schade-eenheid 'E'.   Artikel 5  De in annex 1  vermelde onderdelen en bevestigingen van onderdelen van motorvoertuigen met een zelfdragende carrosserie mogen per onderdeel, per bevestiging van een onderdeel, of per sectie van een bodemplaat niet meer roestschade hebben dan 2E.  Artikel 6  Voor de bepaling van de mate van roestschade in schade-eenheden 'E', moet de volgende procedure worden gevolgd:   de roestschade-omvang wordt per onderdeel, per bevestiging van een onderdeel of per sectie van de bodemplaat in procenten bepaald volgens het van toepassing zijnde beoordelingsprincipe zoals vermeld in deze afdeling;  aan de hand van annex 1 wordt de te hanteren roestschadegradatie bij maximaal functieverlies van het beschadigde onderdeel, de beschadigde bevestiging van een onderdeel dan wel de beschadigde sectie van de bodemplaat bepaald;  het onder a bepaalde percentage roestschade wordt vermenigvuldigd met de onder b bepaalde roestschadegradatie.   Artikel 7   De bepaling van de roestschade-omvang van langs- en dwarsliggers geschiedt aan de hand van de volgende beoordelingsprincipes, waarbij het hoogste percentage maatgevend is:   de verhouding uitgedrukt in procenten tussen het beschadigde deel van de omtrek en de gehele omtrek van de dwarsdoorsnede, een eventuele versterking in de langs- of dwarsligger daarbij inbegrepen. Bij de berekening van de omtrek van de dwarsdoorsnede worden de bevestigingsflenzen niet meegerekend, en  de verhouding uitgedrukt in procenten tussen de lengte van de schade en de werkelijke lengte van de langs- of dwarsligger tussen de draagpunten, zoals weergegeven in figuur 1, of zoals bij het betreffende onderdeel in annex 1 is omschreven. Voor de bepaling van de roestschade worden de bevestigingsflenzen meegerekend.    Indien een plaatdeel samen met een voorgevormd profiel een koker vormt, wordt het geheel beoordeeld als een langs- of dwarsligger.       Figuur 1. Lengte langs- en dwarsliggers tussen de draagpunten.     Artikel 8   Voor de bepaling van de roestschade-omvang van de bodemplaat van de personenruimte wordt de bodemplaat in secties verdeeld, zoals weergegeven in figuur 2, waarna elke sectie afzonderlijk wordt beoordeeld.  De secties worden gevormd door de volgende sectielijnen: Sectielijn 1: de middenkoker of de lengtehartlijn. Sectielijn 2: het begin van de vlakke bodemplaat. Sectielijn 3: de dwarsligger ter plaatse van de voorzijde van de voorste zitplaatsen of indien ter plaatse geen dwarsligger aanwezig is de voorzijde van de voorste zitplaatsen in de achterste gebruiksstand. Sectielijn 4: elke voorzijde van de achter de voorste zitplaatsen (achter elkaar) gelegen zitplaatsen in de achterste gebruiksstand. Sectielijn 5: het einde van de bodemplaat onder de personenruimte.    Figuur 2. Sectieverdeling bodemplaat personenruimte    Artikel 9   De bepaling van de roestschade-omvang van de bodemplaat van de personenruimte geschiedt aan de hand van de volgende beoordelingsprincipes, waarbij het hoogste percentage maatgevend is:  de verhouding uitgedrukt in procenten tussen het beschadigde oppervlak van de sectie en het gehele oppervlak van de sectie, en  de verhouding tussen de lengte van de schade aan de randen van de sectie en de totale randlengte van de sectie.    Roestschade die doorloopt in verschillende secties moet worden beoordeeld als schade die aanwezig is in de grootste van de betrokken secties.  Bij dubbele bodemplaten wordt de bovenste plaat beoordeeld zoals is aangegeven in het eerste lid; de onderste plaat wordt beoordeeld als één grote sectie.  Indien een gedeelte van de bodemplaat tevens deel uitmaakt van een langs- of dwarsligger (koker), moet dit gedeelte worden meegerekend voor de bepaling van het oppervlak dan wel de randlengte.   Artikel 10  De bepaling van de roestschade-omvang van wielkasten geschiedt aan de hand van de volgende beoordelingsprincipes, waarbij het hoogste percentage maatgevend is:   de verhouding uitgedrukt in procenten tussen het beschadigde oppervlak en het gehele oppervlak, en  de verhouding tussen de totale lengte van de schade aan de randen en de totale randlengte, en  de verhouding tussen de lengte van de schade per zijde van de wielkast en de bevestigingslengte van die zijde aan een ander onderdeel.   Artikel 11   De bepaling van de roestschade-omvang van plaatdelen, met uitzondering van de bodemplaat en de wielkasten, geschiedt aan de hand van de volgende beoordelingsprincipes waarbij het hoogste percentage maatgevend is:  de verhouding uitgedrukt in procenten tussen het beschadigde oppervlak en het gehele oppervlak, en  de verhouding tussen de lengte van de schade aan de randen en de totale randlengte.    Indien een gedeelte van een plaatdeel tevens deel uitmaakt van een langs- of dwarsligger (koker), moet dit gedeelte worden meegerekend voor de bepaling van het oppervlak dan wel de randlengte.   Artikel 12   De roestschade-omvang van de bevestiging van onderdelen, met uitzondering van de bevestiging van plaatdelen en wielkasten, wordt bepaald door een schatting te maken omtrent de afname in procenten van de sterkte van de bevestiging van het ene onderdeel aan het andere, in het gebied dat wordt omsloten door een denkbeeldige lijn gelegen op een afstand van 100 mm rondom de bevestiging.  De roestschade in het gebied buiten de denkbeeldige lijn wordt buiten beschouwing gelaten.   Artikel 13  De beoordeling van roestschade vindt plaats:   door visuele controle, terwijl het voertuig zich boven een inspectieput of op een hefinrichting bevindt, en  in geval van twijfel:  door gebruik te maken van een hamertje met een bolle of afgeronde kop;  door middel van meten met een meetmiddel van voldoende bereik.       Afdeling 2. Voertuigen met een volledig dragend chassis  §1. Chassisraam  Artikel 14   In deze paragraaf wordt verstaan onder: roestschade: gedeeltelijk door corrosie verdwenen materiaal.  Roestschade in het chassisraam wordt per langs- of dwarsligger dan wel per profiel uitgedrukt in procenten.     Artikel 15   De langs- en dwarsliggers en asbevestigingen van het chassisraam, de trekinrichting van een middenasaanhangwagen, en alle profielen die deel uitmaken van de ondersteuning van de draaikrans of opleggerkoppeling dan wel koppelingsplaat mogen niet meer roestschade hebben dan het percentage genoemd in annex 2 bij deze bijlage.  De beoordeling van de roestschade-omvang van de langs- en dwarsliggers van het chassisraam geschiedt aan de hand van de lengte van de langs- en dwarsliggers tussen de draagpunten.  In afwijking van het bepaalde in het eerste lid, moeten langs- en dwarsliggers van het chassisraam die uitsluitend voor de ondersteuning van de laadvloer zijn aangebracht, als hulplangs- of hulpdwarsbalk worden aangemerkt waarop paragraaf 2 van deze afdeling van toepassing is.  In afwijking van het bepaalde in het eerste lid, is op langs- en dwarsliggers en asbevestigingen van het chassisraam die zijn vervaardigd uit plaatmateriaal waarvan de dikte maximaal 2 mm bedraagt, paragraaf 2 van deze afdeling van toepassing.  Op een gedeeltelijk zelfdragende carrosserie in combinatie met een chassisraam zijn voor het zelfdragende deel de eisen van afdeling 1 van toepassing.     § 2. Overige onderdelen  Artikel 16   In deze paragraaf wordt verstaan onder: roestschade: door corrosie over de gehele dikte verdwenen materiaal.  Roestschade wordt per onderdeel of per bevestiging van een onderdeel uitgedrukt in de schade-eenheid 'E'.   Artikel 17  De in annex 3 vermelde onderdelen en bevestigingen van onderdelen van motorvoertuigen die niet zijn voorzien van een zelfdragende carrosserie en aanhangwagens met een toegestane maximummassa van meer dan 3.500 kg, mogen per onderdeel dan wel per bevestiging van een onderdeel niet meer roestschade hebben dan 2E.  Artikel 18  Voor de bepaling van de mate van roestschade in schade-eenheden 'E', moet de volgende procedure worden gevolgd:   de roestschade-omvang wordt per onderdeel of per bevestiging van een onderdeel in procenten bepaald volgens het van toepassing zijnde beoordelingsprincipe;  aan de hand van annex 3 wordt de te hanteren roestschadegradatie bij maximaal functieverlies van het beschadigde onderdeel of de beschadigde bevestiging van een onderdeel bepaald;  het percentage roestschade, bedoeld in onderdeel a, wordt vermenigvuldigd met de in roestschadegradatie, bedoeld in onderdeel b.     Artikel 19    De bepaling van de roestschade-omvang van langs- en dwarsliggers geschiedt aan de hand van de volgende beoordelingsprincipes, waarbij het hoogste percentage maatgevend is:   de verhouding uitgedrukt in procenten tussen het beschadigde deel van de omtrek en de gehele omtrek van de dwarsdoorsnede, een eventuele versterking in de langs- of dwarsligger daarbij inbegrepen. Bij de berekening van de omtrek van de dwarsdoorsnede worden de bevestigingsflenzen niet meegerekend, en  de verhouding uitgedrukt in procenten tussen de lengte van de schade en de werkelijke lengte van de langs- of dwarsligger tussen de draagpunten, zoals weergegeven in figuur 3, of zoals bij het betreffende onderdeel in annex 3  is omschreven. Voor de bepaling van de roestschade worden de bevestigingsflenzen meegerekend.    Indien een plaatdeel samen met een voorgevormd profiel een koker vormt, wordt het geheel beoordeeld als een langs- of dwarsligger.   Figuur 3. Lengte dwars- of langsligger tussen de draagpunten   Artikel 20      De bepaling van de roestschade-omvang van plaatdelen geschiedt aan de hand van de volgende beoordelingsprincipes, waarbij het hoogste percentage maatgevend is:   de verhouding uitgedrukt in procenten tussen het beschadigde oppervlak en het gehele oppervlak, en  de verhouding uitgedrukt in procenten tussen de lengte van de schade aan de randen en de totale randlengte.    Indien een gedeelte van een plaatdeel tevens deel uitmaakt van een langs- of dwarsligger (koker), moet dit gedeelte worden meegerekend voor de bepaling van het oppervlak dan wel de randlengte.     Artikel 21   De roestschade-omvang van de bevestiging van onderdelen, met uitzondering van de bevestiging van plaatdelen, wordt bepaald door een schatting te maken omtrent de afname in procenten van de sterkte van de bevestiging van het ene onderdeel aan het andere in het gebied dat wordt omsloten door een denkbeeldige lijn, gelegen op een afstand van 100 mm rondom de bevestiging.  De roestschade in het gebied buiten de denkbeeldige lijn wordt buiten beschouwing gelaten.     Artikel 22  De beoordeling van roestschade vindt plaats:   door visuele controle, terwijl het voertuig zich boven een inspectieput of op een hefinrichting bevindt, en  in geval van twijfel:  door gebruik te maken van een hamertje met een bolle of afgeronde kop;  door middel van meten met een meetmiddel van voldoende bereik.     Afdeling 3. Roestschadereparatie  Artikel 23  Een roestschadereparatie moet zodanig zijn uitgevoerd dat het onderdeel, de bevestiging van het onderdeel of de sectie van de bodemplaat zijn oorspronkelijke functie weer kan vervullen.    Artikel 24   Voor alle onderdelen, bevestigingen van onderdelen of secties van de bodemplaat waarvoor een roestschadegradatie is gegeven, geldt dat:  reparaties met pasklare gedeelten, waarbij elk deel deugdelijk aan het oorspronkelijke materiaal is gelast, toegestaan zijn;  vervanging van delen is toegestaan mits deugdelijk gelast dan wel bevestigd met bouten, indien de oorspronkelijke bevestiging heeft plaatsgevonden door middel van bouten of klinknagels;  een reparatie die niet volgens onderdeel a of b is uitgevoerd, als roestschade wordt aangemerkt en beoordeeld, waarbij de grootte van de reparatie wordt gezien als de grootte van de roestschade, tenzij anders wordt aangetoond.    Onder deugdelijk gelast als genoemd in het eerste lid, onderdelen a en b, wordt verstaan:   kettinglassen welke ten minste 50% van de omtrek van het te lassen gedeelte bestrijken en goed zijn verdeeld over die omtrek, of  proplassen (gatlassen) met ten minste een diameter van 4 mm en een onderlinge afstand van niet meer dan 20 mm.       Artikel 25   De trekinrichting van een middenasaanhangwagen, langs- en dwarsliggers en asbevestigingen die deel uitmaken van het chassisraam, bedoeld in paragraaf 1 van afdeling 2, mogen niet zijn gerepareerd met plaatdelen welke over de roestschade zijn aangebracht.  In afwijking van het eerste lid mogen de trekinrichting van een middenasaanhangwagen en een aanhangwagen met een stijve dissel, langs- en dwarsliggers en asbevestigingen wel gerepareerd worden met plaatdelen welke over de roestschade zijn aangebracht, indien de dikte van deze plaatdelen ten minste gelijk is aan de grootste dikte van het te repareren deel. De plaatdelen moeten deugdelijk zijn gelast. Hieronder worden verstaan kettinglassen welke ten minste 75% van de omtrek van het te lassen gedeelte bestrijken. De lassen moeten goed zijn verdeeld over de omtrek.  De profielen die deel uitmaken van de ondersteuning van de draaikrans of opleggerkoppeling dan wel koppelingsplaat mogen niet zijn gerepareerd met plaatdelen welke over de roestschade zijn aangebracht.   Artikel 26  Een afwijkende reparatie, zoals bedoeld in de artikelen 24 en 25 is toegestaan, indien dit door middel van documentatie van de voertuigfabrikant wordt aangetoond. De reparatie moet volgens voorschrift van de voertuigfabrikant zijn uitgevoerd.  Artikel 27  De beoordeling van de roestschadereparatie vindt plaats:   door visuele controle, terwijl het voertuig zich boven een inspectieput of op een hefinrichting bevindt, en  in geval van twijfel door middel van meten met een meetmiddel van voldoende bereik.       Rekenvoorbeelden roestschade. (pdf, 437kb)         Toelichting      Print   Ingedeukte dorpel  Bij
een ingedeukte dorpel van een voertuig moet u beoordelen of de totale stijfheid
van de carrosserie in gevaar wordt gebracht. Dus u beoordeelt niet alleen de
dorpel.
In geval van breuken, scheuren of corrosie (roest) in een dorpel beoordeelt u
wel alleen de dorpel .  Foto: ingedeukte dorpel  Roestschade beoordelen aan subframe  Afbeelding: Subframe  Beoordelen roestschade wielkast  Volledig dragend chassis:  Heeft het voertuig een volledig dragend chassis? Dan gebruikt u de roestschadegradatie 2 E uit annex 3. De beoordeling is beschreven in artikel 20. U bepaalt de roestschade in procenten tussen het beschadigde oppervlakte ten opzichte van het gehele oppervlakte van het plaatdeel (wielkast). Dat doet u ook voor de roestschade aan de randen van het plaatdeel (wielkast) ten opzichte van de totale randlengte.  Géén volledig dragend chassis:    Beoordeelt u roestschade aan een wielkast van een voertuig dat geen volledig dragend chassis (zelfdragende carrosserie) heeft? Dan geldt de beoordeling uit Annex 1. Alleen spreken we dan in artikel 10 specifiek over wielkasten. Omdat deze wielkast veel zwaarder belast wordt, is de roestschadegradatie 8E.  Verder zijn er aanvullende beoordelingsaspecten. Dit is afhankelijk van de plaats van de wielkast, de soortbevestiging en extra belasting door een schokdemper of schroefveer. U bepaalt de roestschade in procenten van de roest aan de bevestiging ten opzichte van de totale lengte van de bevestiging.      Bepaling roestschade dorpels    Bepalen roestschade omtrek dorpel    U neemt de
doorsnede op de plek van de grootst aanwezige roestschade. In deze doorsnede
neemt u de totale roestschade ten opzichte van de totale omtrek. Zit er op die
plek een versterkingsdeel in de dorpel? Dan neemt u die mee in de totale
omtrek. De bevestigingsflenzen tellen niet mee.    Bepalen roestschade lengterichting dorpel    Een voertuig
heeft 2 of 4 dorpels (afhankelijk of u een vierdeurs- of tweedeursvoertuig
heeft). Voor de lengtebepaling van de dorpel is de onderkant van de deur
bepalend. Hierbij nemen we letterlijk de ‘onderkant’ van de deur. Daar waar de
ronding van de deur begint of ophoudt, begint of eindigt de lengte van de
dorpel. Om de lengte van de roestschade te bepalen, meet u alle aanwezige
roestschade in de lengte van de dorpel. Deze neemt u in de berekening mee ten
opzichte van de totale lengte van de dorpel. De bevestigingsflenzen tellen hier
wel mee.   Uitleg norm roestschadereparatie  Voor reparatie van roestschade geldt minimaal de volgende
norm: kettinglassen over 50% van de omtrek en gelijkmatig verdeelt of
proplassen (gatlassen) van ten minste 4 mm om de 20 mm (zie illustratie).           