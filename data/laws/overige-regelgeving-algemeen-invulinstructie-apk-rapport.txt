 Algemeen  Actuele regelgeving       Na elke keuring geeft u een APK-rapport af. De keurmeester moet het rapport ondertekenen.  Is het voertuig goedgekeurd? Dan geldt het nieuwe APK-rapport als keuringsbewijs (zoals bedoeld in artikel 72 van de Wegenverkeerswet 1994). Is het voertuig afgekeurd? Dan staat dit op het APK-rapport. Dit is geen geldig keuringsbewijs maar een schriftelijke mededeling dat de afgifte van een keuringsbewijs is geweigerd.  Het APK-rapport is geldig vanaf de dag van afgifte. Een voertuig keuren en afmelden kan binnen 2 maanden voor de APK-vervaldatum. De nieuwe APK-datum blijft dan hetzelfde als de ‘oude’ APK-vervaldatum, plus 1 of 2 jaar (afhankelijk van hoe vaak het voertuig moet worden gekeurd). Een APK-rapport is niet meer geldig als er een vervangend APK-rapport wordt afgegeven of door het aanbrengen van wijzigingen op het rapport.  Naast goedgekeurde voertuigen moet u ook afgekeurde voertuigen afmelden. Bij een goedkeur- en afkeurmelding geeft u de eventuele reparatieadvies-, advies-, reparatie-, afkeurpunt(en) en/of opmerking(en) in het afmeldscherm aan. De reparatieadvies-, advies-, reparatie-, afkeurpunt(en) en/of opmerking(en) staan in de digitaal beschikbare keuringsaspectenlijst. De Provider/Webdirect biedt deze lijst aan in het afmeldscherm.  Het APK-rapport mag u pas afgeven als het voertuig niet in een steekproef valt. Is dit wel het geval dan geeft u het rapport pas af als de steekproef is uitgevoerd en er geen bezwaar is tegen afgifte van het APK-rapport.  In het volgende hoofdstuk staat een uitleg over sommige onderdelen die op het APK rapport staan. De uitleg van deze onderdelen zijn ook van toepassing op het vermelden van de gegevens bij het afmelden van voertuigen. Ook de eventuele reparatieadvies-, advies-, reparatie-, afkeurpunt(en) en/of opmerking(en) worden uitgelegd.       